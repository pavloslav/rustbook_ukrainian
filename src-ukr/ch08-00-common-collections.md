# Звичайні Колекції

Стандартна бібліотека Rust містить декілька дуже корисних структур даних, що звуться *колекції*. Більшість інших типів даних представляють одне певне значення, але колекції можуть містити багато значень. На відміну від вбудованих типів масив і кортеж, дані, на які вказують ці колекції, зберігаються на купі, тобто кількість даних не має бути обов'язково відомою під час компіляції і може збільшуватися або скорочуватися під час виконання програми. Кожен вид колекції має різні можливості і недоліки, і вибір відповідної колекції для поточної ситуації - це вміння, що ви розвиваєте з часом. У цьому розділі ми обговоримо три колекції, які дуже часто використовуються в програмах Rust:

* *Вектор* дозволяє зберігати змінну кількість значень поруч одне з одним.
* *Стрічка* є колекцією символів. Ми вже згадували тип `String`, але в цьому розділі ми поговоримо про нього глибше.
* *Хеш-мапа* дозволяє пов’язати значення з певним ключем. Це конкретна реалізація більш загальної структури даних, що називається *відображенням* (<0>map</0>).

Щоб дізнатися про інші види колекцій стандартної бібліотеки зверніться до [документації][collections].

Ми обговоримо, як створювати та оновлювати вектори, стрічки, хеш-мапи, а також те, що робить їх особливими.

[collections]: ../std/collections/index.html
